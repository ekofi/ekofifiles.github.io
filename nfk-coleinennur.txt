Sofra. Etrafında Allah Resûllerinin dizildiği sofra. Ve bu sofrada başköşe. Sen!
İnsanın hakikati. Sır. Kâinatın en çetin sırrı. Bir de misilsiz insan ki, onun hakikatinde, mahlûk, artık, son haddine ulaşır. Onun hakikatinde, mahlûk tükenir, fakat Allah başlamaz. O da sen!
Yaradan, ve onun en güzel eseri. Zâtiyle tek olan Yaratıcı’nın koskoca insan ehrâmında ve en yüksek noktada halkettiği insan. Sen!
Evet, Sen!
Senin bana inandırdığın ve seni bana inandıran Allah, öz dilinle hitap etmiş ve sana demişti ki:
Sen olmasaydın, sen olmasaydın, alemleri yaratmazdım!
Sana, işte bu Allah kelâmının sonsuz kılâvuzluğu içinde inanıyorum!
Sana inanmış, inanmakta ve inanacak olanlar, deniz kıyılarında kum misâli. Ben de bu hudutsuz yığında bir kum tânesiyim.
Sana inanan herkes, göz alabildiğine geniş bir sed üzerinden eşsiz bir manzara seyreder gibi, seni, oldukları yerden, yerlerinin görmek ve bilmekte verdiği imkânların gözlüğünden seyrediyor. Bense Allaha hamdediyorum ki, seni, o kum tanesine, uzun zaman çilesini çektiğim birtakım idrâk mahremiyetlerinin “Yakın”a açılmış yakıcı penceresinden gösterdi.

Sana inanmış, inanmakta ve inanacak olanlar, deniz kıyılarında kum misâli. Ben de bu hudutsuz yığında bir kum tânesiyim.

Sana inanan herkes, göz alabildiğine geniş bir sed üzerinden eşsiz bir manzara seyreder gibi, seni, oldukları yerden, yerlerinin görmek ve bilmekte verdiği imkânların gözlüğünden seyrediyor. Bense Allaha hamdediyorum ki, seni, o kum tanesine, uzun zaman çilesini çektiğim birtakım idrâk mahremiyetlerinin “Yakın”a açılmış yakıcı penceresinden gösterdi.
Keşke sahiden, topuğunu bir kere öpebilmiş bir kum tanesi olsaydım!

Ben seni, Allahın yalnız habercisi ve ana yola çağırıcı Resûlü olarak değil; boşluğu ve yıldızları, zamanı ve mekânı, mesâfeleri ve istikâmetleri, canlı ve cansız maddeleri ve maddesiz her şeyiyle bütün kâinatı, bu en güzel eser etrafında halkalanması ve onun yüzüsuyu hürmetine yaratılmış olması için yarattığına inanıyorum!
Sen; var oluşunun şerefine, Allahın topyekûn varlığı hediye ettiği ilk ve son Varlık Nuru!

İnanmak dedim de hatırıma geldi: Bu ne zor ve ne kolay iş! Kim inanır ve kim inanmaz?

Tebeşirle kondurulmuş bir nokta kadar basit ve sefil bir köylü inanır.

Yük altında iki büklüm, akşama kadar solumaktan başka bir hayatiyeti olmayan bir hamal inanır.
Eline aldığı her lokma ekmeği, zikir ve tesbihini dinlemeden ağzına almayan o “Şeyh-i Ekber” inanır ki, mücerred riyaziye cehdini, Âdem baba’dan kıyamet gününe kadar gelecek bütün insanların yüzlerini çizmeyedek götürmüştür.

Beyninin her atomu bir güneş kadar ışıklı o “İmam-ı Rabbânî” inanır ki, Allahı bulmaya doğru her atılışında gizli bir put diken aklın türettiği putlar ormanını, yine akıl baltasiyle devirmiş, böylece yine aklın atabileceği en uzun adımı atmış ve baltasının parlak yüzüne, dünyanın en güzel sözü olan “Allah ötelerin ötesi; ötelerin ötesinden de ötesi , ondan da ötesi, her ötenin ötesi...” düsturunu yazmıştır.
